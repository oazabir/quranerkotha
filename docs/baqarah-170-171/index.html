<html xmlns="http://www.w3.org/1999/xhtml" prefix="" lang="en-US" class="no-js">
<head xmlns="http://www.w3.org/1999/xhtml"><meta http-equiv="Content-Security-Policy" content="default-src *; font-src * filesystem: data:; style-src * 'unsafe-inline'; script-src * 'unsafe-inline' 'unsafe-eval'; media-src *; img-src * filesystem: data:"/><title>কুর‘আনের কথা</title><link rel="stylesheet" id="parent-style-css" href="/wp-content/themes/twentyfifteen/style.css" type="text/css" media="all"/><link rel="stylesheet" id="twentyfifteen-style-css" href="/wp-content/themes/2015-child-right-sidebar/style.css" type="text/css" media="all"/><link rel="stylesheet" id="genericons-css" href="/wp-content/themes/twentyfifteen/genericons/genericons.css" type="text/css" media="all"/><style xmlns="" id="twentyfifteen-style-inline-css">

			.post-navigation .nav-previous { background-image: url(/wp-content/uploads/2015/07/2_160_part2_title-150x150.png); }
			.post-navigation .nav-previous .post-title, .post-navigation .nav-previous a:hover .post-title, .post-navigation .nav-previous .meta-nav { color: #fff; }
			.post-navigation .nav-previous a:before { background-color: rgba(0, 0, 0, 0.4); }
		
			.post-navigation .nav-next { background-image: url(/wp-content/uploads/2015/07/2_172_title-150x150.png); border-top: 0; }
			.post-navigation .nav-next .post-title, .post-navigation .nav-next a:hover .post-title, .post-navigation .nav-next .meta-nav { color: #fff; }
			.post-navigation .nav-next a:before { background-color: rgba(0, 0, 0, 0.4); }
		
</style><style>div.entry-content p { text-align: justify; }</style></head><body>
            
            
      
            


 
  
  
  
  
  
  
  
  
  
  
  
  
  
  
 
  
  
  
  
  
  
  
   
 
  
  
  
  
  
 
 
 

	



<div id="page" class="hfeed site">
	<a class="skip-link screen-reader-text" href="#content">Skip to content</a>

	<div id="sidebar" class="sidebar">
		<header id="masthead" class="site-header" role="banner">
			<div class="site-branding">
										<p class="site-title"><a href="/index.html" rel="home">কুরআনের কথা</a></p>
												<p class="site-description">আধুনিক মানুষের জন্য সমসাময়িক প্রশ্ন, দ্বন্দ্ব এবং ঘটনাগুলোকে কুরআনের আলোকে দেখা এবং কুরআনের আয়াতে লুকিয়ে থাকা বৈজ্ঞানিক তথ্য এবং যুক্তির উপর আলোচনা</p>
										<a xmlns="http://www.w3.org/1999/xhtml" href="../index/index.html"><button class="secondary-toggle">Menu and widgets</button></a>
			</div>
		</header>

			<div id="secondary" class="secondary">

					<nav id="site-navigation" class="main-navigation" role="navigation">
				<div class="menu-top-menu-container"><ul id="menu-top-menu" class="nav-menu"><li id="menu-item-724" class="menu-item menu-item-type-custom menu-item-object-custom menu-item-724"><a href="/index.html">প্রথম পাতা</a></li>
<li id="menu-item-100" class="menu-item menu-item-type-post_type menu-item-object-page menu-item-100"><a href="/index/index.html">সূচিপত্র</a></li>
<li id="menu-item-1284" class="menu-item menu-item-type-post_type menu-item-object-page menu-item-1284"><a href="/reference/index.html">রেফারেন্স</a></li>
<li id="menu-item-101" class="menu-item menu-item-type-post_type menu-item-object-page menu-item-101"><a href="/aboutus/index.html">আমরা</a></li>
<li id="menu-item-1437" class="menu-item menu-item-type-post_type menu-item-object-page menu-item-1437"><a href="/pdf/index.html">বই এবং পিডিএফ</a></li>
</ul></div>			</nav>
		
		
					
		
	</div>

	</div>

	<div id="content" class="site-content">

	<div id="primary" class="content-area">
		<main id="main" class="site-main" role="main">

		
<article id="post-2155" class="post-2155 post type-post status-publish format-standard has-post-thumbnail hentry category-3 tag-376 tag-375 tag-32 tag-378 tag-377">
	
		

	
	<header class="entry-header">
		<h1 class="entry-title">না, না, আমাদের বাপ-দাদাদের যা করতে দেখেছি, আমরাও তা-ই করবো — আল-বাক্বারাহ ১৭০-১৭১</h1>	</header>


	<div class="entry-content">

<div style="width:100%; text-align:left"><div class="fb-like" style="width:450px" data-href="/baqarah-170-171/" data-colorscheme="light" data-size="small" data-width="450" data-layout="standard" data-action="like" data-show-faces="true" data-share="true" kid_directed_site="false"/></div>
            <br/><p><a href="/wp-content/uploads/2015/07/2_170_title.png"><img loading="lazy" class="aligncenter size-full wp-image-2160" src="/wp-content/uploads/2015/07/2_170_title.png" alt="2_170_title" width="600" height="400" srcset="" sizes="(max-width: 600px) 100vw, 600px"/></a></p>
<blockquote><p><a href="/wp-content/uploads/2015/07/2_170.png"><img loading="lazy" class="aligncenter wp-image-2157" src="/wp-content/uploads/2015/07/2_170.png" alt="2_170" width="501" height="92" srcset="" sizes="(max-width: 501px) 100vw, 501px"/></a>যখন তাদেরকে বলা হয়, “আল্লাহ <sup>تعالى</sup> যা পাঠিয়েছেন, তা অনুসরণ করো।” তারা বলে, “না, না, আমাদের বাপ-দাদাদের যা করতে দেখেছি, আমরাও তা-ই করবো।” কী! যেখানে কিনা ওদের বাপ-দাদারা বিবেক-বুদ্ধি ব্যবহার করতো না এবং তারা সঠিক পথ পাওয়ারও চেষ্টা করেনি? [আল-বাক্বারাহ ১৭০]</p></blockquote>
<p>প্রশ্ন হচ্ছে: কেন মানুষ বাপদাদার অনুসরণ করা এত পছন্দ করে। সাধারণ উত্তর হচ্ছে: তাদের প্রতি সম্মান রেখে এবং এই বিশ্বাস থেকে যে, তারা আমাদের থেকে ধর্ম ভালো জানতো। কিন্তু এর ভিতরে আরেকটা গোপন স্বার্থপর কারণ আছে। আমরা যদি লক্ষ্য করে দেখি কোন ব্যাপারগুলো মানুষ অন্ধ অনুকরণ করে, আমরা দেখবো যে, সেগুলোর বেশিরভাগই হচ্ছে: কীভাবে নিজের কথা, কাজ, আচরণ, উপার্জন, সংস্কৃতি, ফ্যাশন —এসব কিছুতে কোনো পরিবর্তন না করে, বিভিন্ন শর্টকাট ব্যবস্থায় পার পেয়ে যাওয়া যায়।</p>
<p>যেমন: আমরা কুর’আন না বুঝে শুধুই আরবিতে তিলাওয়াত করার মধ্যে সীমাবদ্ধ রাখবো, কারণ আমাদের বাপ-দাদারা তাই করে গেছেন। কিন্তু আসল কারণ হচ্ছে, বুঝে কুর’আন পড়লে তো জেনে যাবো আল্লাহ <sup>تعالى</sup> আমাদেরকে কী কী করতে বলেছেন, কী কী করতে মানা করে���েন। এসব জেনে গেলে তো বিবেকের দংশনে পুড়তে হবে। তারপর আল্লাহকে <sup>تعالى</sup> জবাব দেব কীভাবে? তার চেয়ে কিছুই না বুঝে দিন-রাত কুর’আন তিলাওয়াত করে যাও। আমাদের বাপ-দাদারা করলে, আমরা কেন করবো না?</p>
<p>আবার আমরা আমাদের সংস্কৃতিতে চলে আসা ইসলামের মূল্যবোধের বিরোধী কাজগুলো করা বন্ধ করবো না। ৭ দিন ধরে অনুষ্ঠান করে, নারী-পুরুষ সব মাখামাখি করে বিয়ের অনুষ্ঠান করবো। তারপর বছরে এক রাত ১০০ রাকাআত নফল নামাজ পড়ে সব গুনাহ মাফ করে ফেলবো। আমরা নিয়মিত ঘুষ খেয়ে, দুর্নীতি করে কোটি কোটি টাকার সম্পত্তি হাতানো বন্ধ করবো না। কিন্তু সেই হারাম টাকা দিয়ে অমুকবাগী পিরের মুরিদ হয়ে, তাকে খুশি করে, তার হাত ধরে জান্নাতে চলে যাওয়ার আশা রাখবো। আমরা প্রতিদিন পাঁচ ওয়াক্ত নামাজ আদায় করবো না। কিন্তু এক উমরি-ক্বাযা নামাজ পড়ে, সব ছেড়ে আসা নামাজ মাফ করিয়ে নেবো। এভাবে আমরা আমাদের দৈনন্দিন জীবনে পরিবর্তন না এনে, বছরে দুই-তিন বার কোনো হুজুগের ইবাদত করে চেষ্টা করবো সব মাফ করে ফেলার। কারণ আমাদের বাপ-দাদারা সেটা করে গেছেন। তারা পারলে আমরা পারবো না কেন?</p>
<p>যখন এধরনের মানুষদেরকে বোঝানোর চেষ্টা করা হয় যে, এভাবে বাপ-দাদার অন্ধ অনুকরণ ভুল, তখন তারা তেলেবেগুনে জ্বলে উঠেন। এই ধরনের মানসিকতার মূল কারণ হচ্ছে হিংসা।<sup>[আল-বাক্বারাহ ৮৯-৯০]</sup> তবে এটি ঠিক হিংসা নয়, সাইকোলজির ভাষায় একে বলে সুপিরিয়রিটি কমপ্লেক্স বা আত্মগরীমা: অন্যের কাছে নিজের হীনমন্যতা ঢেকে রাখার জন্য নিজেকে বড় বলে জাহির করার এক ধরনের মানসিক প্রতিরক্ষা। তারা কোনোভাবেই মেনে নিতে পারছে না যে, আপনি তাদের যুগ যুগ ধরে করে আসা উপাসনাগুলোকে বিদ’আহ বলে প্রমাণ করে দিচ্ছেন; তাদের মাথা ভর্তি হাদিসগুলোকে জাল হাদিস বলে সংশোধন করে দিচ্ছেন। তারা কোনোভাবেই মানতে পারছে না যে, আপনি ইসলামের সঠিক শিক্ষা পেয়েছেন, আর তারা সারাজীবন বাপ-দাদার অনুসরণ করে ভুল পথে ছিল।</p>
<p>আপনি তাদেরকে যতই বোঝাবার চেষ্টা করেন, তারা কোনোভাবেই শুনবে না। কারণ তারা মনে করে যে, আপনার কথা শুনলে তারা আপনার কাছে হেরে যাবে। তাদের এত দিনের কামানো ধর্মীয় বেশভূষা, নূরানি দাঁড়ি-পাঞ্জাবি-আতরের সন্মান, যেখানে কিনা মসজিদে তাদেরকে দেখলে সবাই সরে গিয়ে প্রথম কাতারে জায়গা ছেড়ে দেয়, সেখানে কিনা আমরা তাদেরকে বলছি: তাদের ইসলামের ভিত্তিটাই ছিল ভুল? এটা হতেই পারে না! তাদের হিংসা, আত্মগরীমা তাদেরকে অন্ধ, বধির, মূক করে দিয়েছে।</p>
<p>এখানে একটা ব্যাপার পরিস্কার করা দরকার: এই আয়াতে আল্লাহ অন্ধ আনুগত্য করতে শুধুমাত্র তখনি মানা করেছেন, যখন আমরা এমন কারো অনুসরণ করছি, যে নিজে সঠিক পথে নেই, এবং যে তার বিবেক-বুদ্ধি ব্যবহার করে না।<sup>[১৪]</sup> আল্লাহ এই আয়াতে দুটো শর্ত দিয়ে দিয়েছেন কাদেরকে অনুসরণ করা যাবে না—</p>
<p><b>১) বিবেক-বুদ্ধি ব্যবহার করতো না</b></p>
<p>আক্বল عقل অর্থ কোনো কিছু বেধে নিয়ন্ত্রণে রাখা, যেমন উট দড়ি দিয়ে বেধে রাখা, যেন পালিয়ে না যায়। নিজের রাগ, ঘৃণা, হিংসা, আকাঙ্ক্ষা ইত্যাদি আবেগকে নিয়ন্ত্রণে রেখে নিরপেক্ষভাবে বুদ্ধি ব্যবহার করা হচ্ছে আক্বল।<sup>[১]</sup></p>
<p>মানুষের অনেক বুদ্ধি থাকতে পারে। কিন্তু সেই বুদ্ধিকে যদি লাগাম দেওয়া না হয়, তখন সেই বুদ্ধি থেকে ভয়াবহ সমস্যা তৈরি হয়। মানুষ তখন সৃষ্টিজগতের সবচেয়ে ভয়ঙ্কর প্রাণী হয়ে যায়। তাই বুদ্ধিমান হওয়া মানেই যে একজন ভালো মানুষ হওয়া, তা নয়। যেমন, অনেক জ্ঞানী মানুষদেরকে আমরা দেখেছি, যারা দীর্ঘ সাধনা করে আল্লাহকে <sup>تعالى</sup> খুশি করার নানা পদ্ধতি আবিষ্কার করেছে। যেমন, আমুক মানুষটা অত্যন্ত পবিত্র। তাকে খুশি রাখতে পারলে, তিনি কিয়ামতের দিন আল্লাহর <sup>تعالى</sup> কাছে তদবির করে আমার বড় বড় গুনাহ মাফ করে দেবেন। তাই সেই পবিত্র মানুষটাকে মাসে মাসে হাজার হাজার টাকা দাও, তার সাগরেদদেরকে ভুরিভোজ করাও। অমুক মাসে অমুক রাতে ১০০ রাকাআত নফল নামাজ পড়লে সারা জীবনের সব গুনাহ মাফ হয়ে যায়, যেটা বছরের অন্য কোনো দিনে হয় না, ইত্যাদি, ইত্যাদি।</p>
<p>যে তার বুদ্ধিকে নিয়ন্ত্রণে রাখতে পারে, তার বুদ্ধিকে ভালো কাজে লাগাতে পারে, বুদ্ধি ব্যবহার করে নিজেকে খারাপ কাজ থেকে দূরে রাখতে পারে, কু’রআনের ভাষায় তারাই বুদ্ধিমান। কু’রআনে যত জায়গায় আক্বল অর্থাৎ বুদ্ধিমান মানুষদের কথা এসেছে, সব জায়গায় এমন সব মানুষদের বোঝানো হয়েছে, যাদের বিবেক তাদের বুদ্ধিকে লাগাম দিয়ে রাখে। এদের বুদ্ধি তাদের প্রবৃত্তির নিয়ন্ত্রণে থাকে না।</p>
<p><b>২) তারা সঠিক পথেও ছিল না</b></p>
<p>এই আয়াতের শেষে يَهْتَدُون ব্যবহার করা হয়েছে, যার অর্থ সাধারণত করা হয়, “সঠিক পথ লাভ করেনি।” কিন্তু এটি এসেছে اهتدى ইহতাদা থেকে, যার অর্থ হচ্ছে: দেখানো সঠিক পথে চলার জন্য নিজে থেকে আন্তরিক চেষ্টা করা।<sup>[১]</sup> এখানে একটি খুব সূক্ষ্ম ভাষাগত পার্থক্য আছে। আল্লাহ <sup>تعالى</sup> মানুষকে সঠিক পথে তাদের ইচ্ছার বিরুদ্ধে ঘাড় ধরে দাঁড় করিয়ে রাখেন না, বরং তিনি মানুষকে সঠিক পথ কোনটা সেটা দেখিয়ে দেন। তারপর মানুষের কাজ হচ্ছে সেই সঠিক পথে চলার চেষ্টা করা। মানুষকে সেই চেষ্টাটা করতে হবে। চেষ্টা ছাড়া কেউ সঠিক পথ পাবে না এবং চেষ্টা ছাড়া কেউ সঠিক পথে টিকেও থাকতে পারবে না।<sup>[১]</sup> যারা দার্শনিক তর্ক দেখায়, “আল্লাহ যদি চাইতেন, তাহলে তো আমি সবসময় ভালোই থাকতাম। তিনি চাননি দেখেই তো আমি ভালো থাকতে পারিনি…”—তাদেরকে  ইহতাদা اهتدى এর মানে ঠিকভাবে বুঝতে হবে।</p>
<p>একটা উদাহরণ দেই—</p>
<p>আপনি ঢাকা-চট্টগ্রাম মহাসড়কে গাড়ি চালিয়ে যাচ্ছেন, একসময় একটা চৌরাস্তা মোড়ে গিয়ে একটা সাইন বোর্ড দেখলেন: “চট্টগ্রাম ৫০ মাইল”, কিন্তু আপনি সেদিকে না গিয়ে দূরে একটা সিনেমা হল দেখা যাচ্ছে, সেদিকে যাওয়া শুরু করলেন। সড়ক ও জনপথ অধিদপ্তর ঠিকই আপনাকে সঠিক পথ দেখিয়েছিল, কিন্তু আপনি اهتدى (সঠিক পথে চলার চেষ্টা) করেননি।</p>
<p>যারা আল্লাহর <sup>تعالى</sup> বাণী অনুসরণ করে সঠিক পথে চলার আন্তরিক চেষ্টা করেনি, নিজের খেয়াল খুশি মতো ধর্ম অনুসরণ করেছে, অন্যের অন্ধ অনুকরণ করেছে, নিজেদের উর্বর মস্তিস্ক ব্যবহার করে বিভিন্ন শর্টকাট ইবাদত আবিষ্কার করেছে, তাদের অনুকরণ করতে আল্লাহ <sup>تعالى</sup> মানা করেছেন।</p>
<p><b>তাহলে কি কোনো ইমামকে অনুসরণ করবো না? </b></p>
<p>অনেকে মনে করেন এই আয়াতে ‘কোনো প্রশ্ন না করে অনুসরণ’ (তাক্বলিদ) পুরোপুরি বাতিল করে দেওয়া হয়েছে। তাক্বলিদ নিষেধ করা হয়েছে তখনি, যখন কিনা যাকে অনুসরণ করা হচ্ছে, সে নিজে আক্বল ব্যবহার করে না এবং ইহতাদা-ও করে না। ধর্মীয় ব্যাপারে পারদর্শী নন এমন কাউকে অবশ্যই ধর্মীয় ব্যাপারে জ্ঞানী, অভিজ্ঞদের মত মেনে নিতে হবে, তাদের শেখানো পথ অনুসরণ করতে হবে।<sup>[১৪]</sup> কারণ কুর’আনেই আল্লাহ <sup>تعالى</sup> বলেছেন—</p>
<blockquote><p>তোমরা যদি কোনো ব্যাপারে না জানো, তাহলে যারা জানে, তাদেরকে জিজ্ঞাসা করো। [আন-নাহল ৪৩]</p></blockquote>
<p>কিন্তু কাউকে জিগ্যেস করার আগে নিজে থেকে ইজতিহাদ, অর্থাৎ নিজের বিচার-বুদ্ধি, উপস্থিত তথ্য, প্রমাণ ব্যবহার করে নিশ্চিত হতে হবে যে, যাকে জিগ্যেস করা হচ্ছে, সে এই ব্যাপারে সবচেয়ে ভালো জানে।<sup>[১৪]</sup> এমন কাউকে জিগ্যেস করতে যাবো না, যে কিনা আমি যা শুনতে চাই, সেটাই আমাকে বলবে। যদি সে আমার পছন্দ মতো উত্তর না দেয়, তাহলে আরেকজনকে গিয়ে জিগ্যেস করবো —এমনটা করা একধরনের প্রতারণা ছাড়া আর কিছু নয়। অথবা এমন কারো কাছে যাবো না, যে কিনা আমাকে সহজ কিছু করতে বলবে। আর যার কাছে গেলে কঠিন কিছু করতে বলবে, তার কাছে যাবো না —এমন করাটাও অসৎ মানসিকতার পরিচয়।</p>
<div style="width:100%; text-align:left"><div class="fb-like" style="width:450px" data-href="/baqarah-170-171/" data-colorscheme="light" data-size="small" data-width="450" data-layout="standard" data-action="like" data-show-faces="true" data-share="true" kid_directed_site="false"/></div>
            <br/>
<blockquote><p><a href="/wp-content/uploads/2015/07/2_171.png"><img loading="lazy" class="aligncenter wp-image-2159" src="/wp-content/uploads/2015/07/2_171.png" alt="2_171" width="500" height="92" srcset="" sizes="(max-width: 500px) 100vw, 500px"/></a>অবিশ্বাসীদেরকে ডাকা হলো এমন কাউকে ডাকার মতো, যে কিনা হাঁকডাক ছাড়া আর কিছু শোনে না — বধির, মূক ও অন্ধ —এরা কেউ বিবেক-বুদ্ধি খাঁটায় না। [আল-বাক্বারাহ ১৭১]</p></blockquote>
<p>এই ধরনের মানুষরা হলো তারা, যাদের কাছে প্রায়ই আল্লাহ‌র <sup>تعالى</sup> বাণী আসে। তারা সেটা নিয়ে অল্প একটু চিন্তা-ভাবনা করে ছেড়ে দেয়। আল্লাহ‌র <sup>تعالى</sup> বাণী শুনে, বুঝে, নিজেদের জীবনে পরিবর্তন আনার কোনো চেষ্টা তাদের মধ্যে নেই। একারণেই আল্লাহ‌ <sup>تعالى</sup> তাদেরকে বধির, মূক এবং অন্ধের সাথে তুলনা করেছেন। কারণ তাদের মস্তিস্কের সঠিক ব্যবহার না করতে করতে, তাদের সত্য শোনার ক্ষমতা নষ্ট হয়ে গেছে—তারা বধির। তারা নিজে থেকে মানুষকে প্রশ্ন করে সত্যকে জানার চেষ্টা করে না—তারা মূক। তাদের চোখের সামনে সত্য থাকলেও, তারা সেটা দেখে না দেখার ভান করে—তারা অন্ধ। তাদের আর কোনোভাবেই ভালো হবার সম্ভাবনা নেই।<sup>[৩]</sup></p>
<p>আপনার মনে হতে পারে—আল্লাহ <sup>تعالى</sup> যদি অবিশ্বাসকারিদেরকে বধির, মূক, অন্ধ বলে ঘোষণা দেন, তাহলে তাদের দোষ কী? তারা তো ইচ্ছা করলেও ভালো হতে পারবে না। কাফির, মুনাফিকরা তাদের মস্তিস্কের সঠিক ব্যবহার না করতে করতে, তাদের মস্তিস্কের সত্য-মিথ্যা পার্থক্য করার ক্ষমতা নষ্ট করে ফেলেছে।<sup>[৩]</sup> মানুষ যদি ছয় মাস তার পা ব্যবহার না করে, তার পায়ের পেশি শুকিয়ে যায়, তখন আর সে দাঁড়াতে পারে না। একই ভাবে মানুষ যদি মস্তিস্কের যথেষ্ট ব্যবহার না করে, তাহলে তার মস্তিস্ক ভোঁতা হয়ে যায়। মস্তিস্ক এমনভাবে তৈরি করা হয়েছে যে, মানুষ তা যত ব্যবহার করবে, তা তত শক্তিশালী হবে। একারণেই আল্লাহ‌ <sup>تعالى</sup> কু’রআনে শত শত উপমা, দৃশ্য, ঘটনা, যুক্তি-তর্ক, নানা ধরনের রহস্য দিয়ে রেখেছেন, যেন মানুষ কু’রআন বার বার পড়লে তার চিন্তাশক্তি বাড়ে, কল্পনা শক্তি প্রখর হয়, সত্য-মিথ্যা পার্থক্য করার ক্ষমতা বাড়ে।</p>
<p>মানুষ যখন তার সত্যকে উপলব্ধি করার ক্ষমতা ব্যবহার করে না, সত্য জানার পরেও সেটা মেনে নিয়ে নিজেকে পরিবর্তন করার চেষ্টা করে না, তখন ধীরে ধীরে তার নিজেকে পরিবর্তন করার ক্ষমতা একসময় নষ্ট হয়ে যায়। মানুষের মস্তিস্কের এই স্বাভাবিক প্রক্রিয়াটি আল্লাহ‌রই <sup>تعالى</sup> সৃষ্টি। তিনিই মানুষকে এভাবে বানিয়েছেন।</p>
<p>অনেক সময় আমরা ইসলামের উপর কোনো বই বা আর্টিকেল পড়ে উপলব্ধি করি যে, আমরা এতদিন যা শিখে এসেছি, তার মধ্যে ভুল রয়েছে। হাজার বছর থেকে বাপ-দাদার আমল থেকে চলে আসা কিছু রীতিনীতি, ধারণাগুলো আসলে ইসলাম সমর্থন করে না। অনেক সময় দেখা যায়: আমরা যে দলের শিক্ষা এতদিন অনুসরণ করে এসেছি, তার বিরুদ্ধে কুরআন, সাহিহ হাদিসেই যথেষ্ট শক্ত দলিল আছে। তখন আমরা অনেক সময় ভাবা শুরু করি, “এই খবর যদি মানুষকে জানানো হয় তাহলে ফিতনা তৈরী হবে। মানুষ বিভ্রান্ত হয়ে যাবে। হুজুরদের প্রতি শ্রদ্ধা উঠে যাবে। এরচেয়ে বৃহত্তর স্বার্থে ক্ষুদ্রতর ত্যাগ করা ভালো। থাক না কিছু কথা গোপন। আল্লাহ <sup>تعالى</sup> মাফ করবেন।”</p>
<p>সাবধান! কুর’আনে বহু আয়াতে আল্লাহ আমাদেরকে এই ধরনের চিন্তা করা থেকে দূরে থাকতে বলেছেন। এই ধরনের মানসিকতা বিরাট সব অন্যায়ের পথ খুলে দেয়।</p>
<p>সূত্র:</p>
<ul class="small">
<li>[১] নওমান আলি খানের সূরা আল-বাকারাহ এর উপর লেকচার এবং বাইয়িনাহ এর কু’রআনের তাফসীর।</li>
<li>[২] ম্যাসেজ অফ দা কু’রআন — মুহাম্মাদ আসাদ।</li>
<li>[৩] তাফহিমুল কু’রআন — মাওলানা মাওদুদি।</li>
<li>[৪] মা’রিফুল কু’রআন — মুফতি শাফি উসমানী।</li>
<li>[৫] মুহাম্মাদ মোহার আলি — A Word for Word Meaning of The Quran</li>
<li>[৬] সৈয়দ কুতব — In the Shade of the Quran</li>
<li>[৭] তাদাব্বুরে কু’রআন – আমিন আহসান ইসলাহি।</li>
<li>[৮] তাফসিরে তাওযীহুল কু’রআন — মুফতি তাক্বি উসমানী।</li>
<li>[৯] বায়ান আল কু’রআন — ড: ইসরার আহমেদ।</li>
<li>[১০] তাফসীর উল কু’রআন — মাওলানা আব্দুল মাজিদ দারিয়াবাদি</li>
<li>[১১] কু’রআন তাফসীর — আব্দুর রাহিম আস-সারানবি</li>
<li>[১২] আত-তাবারি-এর তাফসীরের অনুবাদ।</li>
<li>[১৩] তাফসির ইবন আব্বাস।</li>
<li>[১৪] তাফসির আল কুরতুবি।</li>
<li>[১৫] তাফসির আল জালালাইন।</li>
<li>[১৬] লুঘাতুল কুরআন — গুলাম আহমেদ পারভেজ।</li>
</ul>

		


<p>

</p>
<p/>


	</div>

	

	

</article>

	<nav class="navigation post-navigation" role="navigation" aria-label="Posts">
		<h2 class="screen-reader-text">Post navigation</h2>
		<div class="nav-links"><div class="nav-previous"><a href="/baqarah-169-2/index.html" rel="prev"><span class="meta-nav" aria-hidden="true">Previous</span> <span class="screen-reader-text">Previous post:</span> <span class="post-title">সে শুধুই তোমাদেরকে জঘন্য এবং অনৈতিক কাজ করতে বলে — আল-বাক্বারাহ ১৬৯ পর্ব ২</span></a></div><div class="nav-next"><a href="/baqarah-172/index.html" rel="next"><span class="meta-nav" aria-hidden="true">Next</span> <span class="screen-reader-text">Next post:</span> <span class="post-title">আল্লাহর প্রতি কৃতজ্ঞ হও, যদি তোমরা শুধু তাঁরই ইবাদত করো —আল-বাক্বারাহ ১৭২</span></a></div></div>
	</nav>


		</main>
	</div>


	</div>

	

</div>














</body></html>
